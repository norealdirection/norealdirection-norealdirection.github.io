---
layout: post
title: "Making it happen"
subtitle: "Twee records op één dag"
categories: home blog
image: images/posts/making-it-happen/making-it-happen-01.jpg
tags: 
 - Wereldhavendagen 
 - Havenbedrijf
 - Klimaatverandering

---
Op 28 juli, op dezelfde dag dat het Rotterdamse hitterecord werd verbroken, sloot Het Havenbedrijf haar meest succesvolle half jaar ooit af. Twee records op één dag: van 37,9 graden en 232,2 miljoen ton goederen in 2018 naar 38,9 graden en 240,7 miljoen ton in 2019, waarvan 22% ruwe olie. Het verband tussen deze getallen moge duidelijk zijn: de fossiele industrie, waar de Rotterdamse haven een belangrijke schakel in is, ligt ten grondslag aan het veranderende klimaat.

Ironisch genoeg waren die dag vijf regionale stalen bruggen door de hitte dusdanig uitgezet dat ze niet meer functioneerden, waardoor de gevierde groei onmiddelijk voor eventjes werd geremd. Eenzelfde ironie plaagt de binnenvaart al langer. Door het lage waterpeil is men namelijk gedwongen om met kleinere ladingen te varen. Dit zijn vrij letterlijk de ‘grenzen van de groei’, zoals die in 1972 al werden voorzien.

Je zou verwachten dat met dit soort concrete gevallen van zelfsabotage ook Het Havenbedrijf zich flink achter de oren begint te krabben. En wellicht is dat voor sommige individuen het geval. Toch lukt het maar niet om het roer om te gooien. Men blijft zich verkijken op het financiële plaatje of het probleem verschuiven, dan wel voor zich uitschuiven. Wanneer het klimaatprobleem wel serieus genomen wordt, wordt het op 'Rotterdamse wijze' aangevat als een technisch probleem, dat vraagt om technologische ‘innovaties’, zoals biobrandstoffen of Carbon Capture Storage, waarmee men het probleem van de CO2 uitstoot voorlopig onder het tapijt van zeebodem wil vegen.

*Make it happen*, roept men volhardend in Rotterdam. Onheilspellend, zou je kunnen zeggen, want wat als juist deze dominante mentaliteit ten grondslag ligt aan het klimaatprobleem?

Wij vertellen onszelf dat wij controle hebben over de werkelijkheid. Maar vooruitgang en verval zijn twee kanten van dezelfde medaille. Of, om met de woorden van de Franse filosoof Paul Virilio te spreken: de ontdekking van het schip was onbedoeld ook de ontdekking van het scheepswrak. Iedere technologie draagt zo z’n eigen negatief met zich mee.

Analoog hieraan kan men stellen dat de ontdekking van de verbrandingsmotor onbedoeld de ongelukkige ontdekking van het runaway broeikas-effect was. De toepassing daarvan op grote schaal maakte de geïndustriële samenleving mogelijk, welke inmiddels tot monsterlijke proporties is gegroeid. Dit betekende tegelijkertijd de ont-dekking van klimaatontwrichting, het ultieme ongeluk, waarvan we het begin vandaag meemaken. Voor wie het alweer was vergeten: het was de warmste juli maand ooit gemeten. Zowel nationaal als globaal.

De groeiende fossiele industrie = de stijgende temperatuur = de stijgende zeespiegel. Toch wordt dit niet of zelden erkend, getuige het feit dat men pronkt met de groei van Nederlands grote verbrandingsmotor. Voor wie zich bewust is van de urgentie van het probleem is het haast alsof men de opwarming van de aarde viert. 

De situatie is cynisch. Het Havenbedrijf laat weten van plan te zijn haar winst grotendeels te investeren in infrastructuur. Nieuwe bruggen, diepere havens en kanalen, een nóg grotere Maasvlakte. Allemaal om getallen tot hoog in de 40, 50, 60 te garanderen. Climate crisis. Make it happen.

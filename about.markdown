---
layout: page
title: About
image: images/pages/bouwkraan.jpg
permalink: /about/
order: 10
backgroundcolor: '#59AB4E'
textcolor: '#ffffff'
titletextcolor: '#000000'
---

[**ROTTERDAM. MAKE IT HAPPEN.**](https://www.rotterdammakeithappen.nl/) is sinds eind 2014 de stadsslogan en het merk van Rotterdam. Het is geïntroduceerd als een publiek-private samenwerking tussen [Gemeente Rotterdam](https://www.rotterdam.nl/bestuur-organisatie/make-it-happen/), [Havenbedrijf](https://www.portofrotterdam.com/en/files/havenbedrijf-rotterdam-make-it-happen-0), [Erasmus Universiteit](https://www.eur.nl/en/about-eur/house-style/make-it-happen) en stadspromoter [Rotterdam Partners](https://rotterdampartners.nl/over-ons/). Deze ‘merkalliantie’ is inmiddels versterkt met meerdere lokale bedrijven en instellingen. Er lijken weinig grenzen te zijn aan de kracht van deze activerende woorden. Ondernemingen en ondernemers kunnen de slogan adopteren of er door worden geadopteerd, mits hun activiteiten in lijn zijn met de voornaamste ambitie: economische groei van de stad Rotterdam.

Dit zijn de **MAKE IT HAPPEN.** jaren. De tijd waarin de stad de plannen voor een Nieuw Rotterdam met succes realiseert. De contouren hiervan werden zichtbaar omstreeks 2013, toen Rotterdam zich internationaal strategisch in de kijker speelde met een reeks nieuwe iconen. Inmiddels lijkt alles er aan gelegen om de potentiële toppositie als vestigingsstad te verzilveren. **MAKE IT HAPPEN.** pronkt groots op de bouwborden die langs de velen bouwplaatsen in de stad te zien zijn. Luxe woontorens en eye-catchers zijn veelal het resultaat. **HIER ONTSTAAT HET. HIER GEBEURT HET.** Maar *wat* gebeurt er precies? *Wie* doen het gebeuren? Wie wint er en wie verliest?

De stad bevindt zich al enige tijd in een concurrentiestrijd met andere steden in het aantrekken van kapitaalkrachtige bedrijven, bewoners en bezoekers. Dit bepaalt grotendeels de kaders voor haar handelen. Het sleutelwoord is aantrekkelijkheid, ingegeven door een mentaliteit die begin jaren ‘90 nog bekritiseerd werd als het prestige denken. Anno 2020 is dit de norm geworden. Met een greep uit de plannen toont Rotterdam zich exemplarisch: een spiegel op de schaal van een gebouw, een bodemloze Kuip zonder draagvlak, luxe appartementen, lofts en superlofts voor toekomstige inwoners, een obsessieve relatie met de skyline, het Eurovision songfestival.

In de blinde vlek van het succes gebeuren ondertussen minder aantrekkelijke dingen. Sociale ongelijkheid en onzekerheid neemt toe, er is een groeiend tekort aan betaalbare woningen, buurten worden gegentrificeerd als een vanzelfsprekendheid, langzittende inwoners worden door gedwongen hun buurt of stad te verlaten. En dan is er uiteraard nog de klimaatcrisis, dat grote vraagteken aan onze gedeelde horizon. In naam van de aantrekkelijkheid **TEST** Rotterdam voorzichtig **DE TOEKOMST** van haar binnenstad, terwijl de haven investeert in technische innovaties om het echte uitstootprobleem voorlopig onder het tapijt van de zeebodem te kunnen vegen. Duurzaamheid en gezondheid bij gratie van gentrificatie en ‘groene groei’.

City marketing speelt een cruciale rol in de ontwikkelingen. **MAKE IT HAPPEN.** is allereerst Rotterdam’s marketingoffensief in de inter-urbane concurrentiestrijd. Het doel is om de stad internationaal sterker op de kaart te zetten en de lokale identiteit te versterken. Met haar slogan doet de stad daarvoor een beroep op de Rotterdamse dadendrang. Het is de neoliberale versie van het oude ‘geen woorden maar daden’, waarmee men slim doorbouwt op het verhaal van de dynamische werkstad. Dit credo is in het verleden vaker ingezet om grootschalige stedelijke veranderingen te versnellen en te legitimeren. Vandaag zien we onder **MAKE IT HAPPEN.** de transformatie van Rotterdam gebeuren—in fysiek, economisch én sociaal opzicht.

Een stadsslogan is een politiek instrument dat richting geeft aan de lokale ontwikkelingen. Politiek gaat om de kunst van het mogelijke; om het vermogen te kunnen bepalen wat er gebeurt—_what happens_. Volgens de gemeente is **MAKE IT HAPPEN.** zowel een belofte als een prikkelende uitnodiging. Met haar slogan wekt ze de schijn van actief burgerschap en een beloftevolle toekomst voor alle Rotterdammers, maar is het niet vooral het stedelijk bevel om te groeien? **DE WERELD LIGT HIER AAN JE VOETEN. HIER IS ALLE RUIMTE OM TE PIONIEREN. GRENZELOOS, TOMELOOS, TORENHOOG.** Achter deze moedige woorden schuilt ongetwijfeld de wanhoop dat er niets meer zal gebeuren.

Als stadsslogan stelt **MAKE IT HAPPEN.** een samenvatting voor van de Rotterdamse collectieve identiteit. Haar uitspraak is er op gericht de stad (de wereld) te veranderen. Het is het verhaal van Rotterdam, zegt men—al biedt ondernemerschap alleen geen identiteit. Maar onder het fineer van haar _can-do_ mentaliteit is er ook een ander stedelijk bewustzijn kenbaar. Deze mentaliteit wil juist de contradicties van de hedendaagse stad onder ogen blijven zien; getuigen van de terugkerende onmogelijkheid om de realiteit te veranderen. Zelfs Rotterdam kan namelijk niet altijd de werkelijkheid naar haar hand zetten.

**IS IT HAPPENING?** is de vraag op het antwoord **MAKE IT HAPPEN.** Een beetje stad beschikt immers over een zeker reflexief vermogen. Reflectie vereist dat je alert bent voor nieuwe gebeurtenissen, dat je niet altijd weet wat er moet gebeuren. In het huidige veelvoud aan problemen is een voorschrift niet louter wat Rotterdam nodig heeft. Antwoorden zijn interessant in zoverre zij nieuwe vragen mogelijk maken. Het wordt tijd dat we onszelf die vragen stellen.

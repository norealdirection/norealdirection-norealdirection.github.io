---
layout: page
title: About
image: images/pages/bouwkraan.jpg
permalink: /about/
order: 10
backgroundcolor: '#59AB4E'
textcolor: '#ffffff'
titletextcolor: '#000000'
---

Dit zijn de **MAKE IT HAPPEN.** jaren. De tijd waarin de stad de plannen voor een _Nieuw Rotterdam_ met succes realiseert. De contouren hiervan werden zichtbaar vanaf 2013, met de realisatie van een reeks nieuwe iconen. Hiermee speelde Rotterdam zich internationaal strategisch in de kijker en inmiddels is alles er aan gelegen om de toppositie als vestigingsstad te verzilveren. **MAKE IT HAPPEN.** pronkt groots op de bouwborden langs de velen bouwplaatsen in de stad. Luxe woontorens en eye-catchers zijn veelal het resultaat. Ook steeds verder op Zuid. **HIER ONTSTAAT HET. HIER GEBEURT HET.** Maar _wat_ gebeurt er precies? _Wie_ doen het gebeuren? Wie wint en wie verliest er?

De slogan **ROTTERDAM. MAKE IT HAPPEN.** is eind 2014 geboren uit een publiek-private samenwerking tussen Gemeente Rotterdam, Havenbedrijf, Erasmus Universiteit en stadspromoter Rotterdam Partners, die zich hadden verenigd om één en hetzelfde marketingverhaal te vertellen over Rotterdam. Deze zogenaamde _Merkalliantie_ is inmiddels uitgebreid met het Erasmus MC, Rotterdam Festivals en Rotterdam Topsport, en wordt nog eens versterkt door een reeks Merkpartners. Ook kleine ondernemingen en ondernemers kunnen de slogan adopteren of er door worden geädopteerd, mits hun activiteiten in lijn zijn met de voornaamste ambitie: economische groei van de stad Rotterdam.

De stad bevindt zich al enige tijd in een concurrentiestrijd met andere steden in het aantrekken van kapitaalkrachtige bedrijven, bewoners en bezoekers. Dit bepaalt vandaag grotendeels de kaders voor haar handelen. Het sleutelwoord is aantrekkelijkheid, ingegeven door een mentaliteit die begin jaren ‘90 nog bekritiseerd werd als het prestige denken. Anno 2020 is dit de norm geworden. Met een greep uit de plannen toont Rotterdam zich exemplarisch: een spiegel op de schaal van een gebouw, een bodemloze Kuip zonder draagvlak, luxe appartementen, lofts en superlofts voor toekomstige, welvarende inwoners, een obsessie met het plaatje van de skyline, het Eurovision songfestival.

City marketing speelt een cruciale rol in de ontwikkelingen. **MAKE IT HAPPEN.** is allereerst Rotterdam’s marketingoffensief in de inter-urbane concurrentiestrijd. Het doel is om de stad internationaal sterk op de kaart te zetten. Maar ook om de lokale identiteit te bestendigen. Met haar slogan doet de stad bewust een beroep op de Rotterdamse dadendrang en haar ondernemerschap. Het is de internationale, neoliberale versie van het oude ‘geen woorden maar daden’, waarmee men doorbouwt op het verhaal van de dynamische werkstad. Dit verhaal is in het verleden vaker ingezet om grootschalige stedelijke veranderingen te versnellen en te legitimeren. Vandaag zien we onder **MAKE IT HAPPEN.** de transformatie van Rotterdam gebeuren—in fysiek, economisch én sociaal opzicht. 

In de dode hoek van het marketingverhaal voltrekken zich ondertussen minder aantrekkelijke gebeurtenissen. Inkomens ongelijkheid neemt toe, er is een schrijnend tekort aan betaalbare woningen voor lage en midden inkomens, buurten worden gegentrificeerd als een vanzelfsprekendheid, oude bewoners worden gedwongen hun buurt of stad te verlaten. Rotterdamwet. Woonvisie. Wanneer in de loop van de jaren ‘20 het aantal hoge inkomens het aantal lage inkomens heeft overgenomen is het _Nieuwe Rotterdam_ gerealiseerd.

En dan is er uiteraard ook nog de klimaatcrisis, dat grote vraagteken aan onze gedeelde horizon. Terwille van de aantrekkelijkheid **TEST** Rotterdam **DE TOEKOMST** van haar binnenstad, terwijl de haven investeert in technische innovaties om het echte uitstootprobleem voorlopig onder het tapijt van de zeebodem te kunnen vegen. Duurzaamheid en gezondheid bij gratie van gentrificatie en ‘groene’ groei.

Een stadsslogan is een politiek instrument dat richting geeft aan de lokale ontwikkelingen. Politiek gaat om de kunst van het mogelijke; om het vermogen te kunnen bepalen wat er gebeurt—_what happens_. Wat legitimeert stadsmarketing in tijden van ecologische aftakeling en groeiende ongelijkheid? Wat kan het nog meer zijn? **MAKE IT HAPPEN.** wekt de schijn van actief burgerschap en een beloftevolle toekomst voor alle Rotterdammers, maar geeft het niet vooral uitdrukking aan het stedelijk imperatief om te groeien? **DE WERELD LIGT HIER AAN JE VOETEN. HIER IS ALLE RUIMTE OM TE PIONIEREN. GRENZELOOS, TOMELOOS, TORENHOOG.**

**MAKE IT HAPPEN.** moet een samenvatting voorstellen van het verhaal van Rotterdam. Deze uitspraak is er op gericht de stad en haar omgeving te veranderen. Het is de identiteit van Rotterdam, zegt men. Hoewel ondernemerschap alleen geen identiteit maakt. De ondernemer, het bedrijfsleven en de markt maken de economie, maar andere maatschappelijke structuren breken ze juist op. Geen vernieuwing zonder vernietiging. Ondernemerschap is dus maar het halve verhaal. Daarachter schuilt een ander stedelijk bewustzijn. Onder het fineer van haar _can-do_ mentaliteit maakt een groeiende twijfel zich kenbaar. Een mentaliteit die getuigen is van de toenemende onmogelijkheid om de werkelijkheid te maken.

**IS IT HAPPENING?** is de vraag op het antwoord **MAKE IT HAPPEN.** Een beetje stad beschikt over een zeker reflexief vermogen. Reflectie vereist dat je alert bent voor nieuwe gebeurtenissen, dat je niet altijd weet wat er moet gebeuren. Antwoorden zijn interessant in zoverre zij nieuwe vragen mogelijk maken. Het wordt tijd dat wij onszelf die vragen stellen. En getuigen van de onmogelijkheden en contradicties waar Rotterdam zich vandaag mee geconfronteerd ziet. Om de toekomst open te houden.
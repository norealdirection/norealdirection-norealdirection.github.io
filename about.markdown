---
layout: page
title: About
image: images/pages/bouwkraan.jpg
permalink: /about/
order: 10
backgroundcolor: '#2bb04f'
textcolor: '#ffffff'
---

Dit zijn de **MAKE IT HAPPEN.** jaren. De tijd waarin de stad de plannen voor een _Nieuw Rotterdam_ met succes realiseert. De contouren hiervan werden zichtbaar omstreeks 2013, met de realisatie van een reeks nieuwe iconen. Rotterdam speelde zich internationaal strategisch in de kijker en inmiddels lijkt alles er aan gelegen om de toppositie als vestigingsstad te verzilveren. **MAKE IT HAPPEN.** pronkt groots op bouwborden langs de velen bouwplaatsen in de stad. Luxe woontorens en eye-catchers zijn veelal het resultaat. Ook steeds verder op Zuid. **HIER ONTSTAAT HET. HIER GEBEURT HET.** Maar _wat_ gebeurt er precies? _Wie_ doen het gebeuren? Wie wint en wie verliest er?

De slogan [**ROTTERDAM. MAKE IT HAPPEN.**](https://rotterdammakeithappen.nl/) werd eind 2014 geboren uit een publiek-private samenwerking tussen [Gemeente Rotterdam](https://www.rotterdam.nl/bestuur-organisatie/make-it-happen/), [Havenbedrijf](https://www.portofrotterdam.com/en/files/port-of-rotterdam-make-it-happen), [Erasmus Universiteit](https://www.eur.nl/over-de-eur/huisstijl/make-it-happen) en stadspromoter [Rotterdam Partners](https://rotterdammakeithappen.nl/merkpartners/rotterdam-partners/). Verenigd in een _Merkalliantie_ (onder regie van Rotterdam Partners) vertellen zij een eenduidig verhaal over Rotterdam. En met succes; sindsdien is de alliantie uitgebreid met het Erasmus MC, Rotterdam Festivals en Rotterdam Topsport en wordt ze versterkt door een groeiende reeks lokale ondernemers en organisaties; de overige [_Merkpartners_](https://rotterdammakeithappen.nl/merkpartners/). Ook kleine ondernemingen en ondernemers kunnen de slogan adopteren of er door worden geädopteerd, mits hun activiteiten in lijn zijn met de voornaamste doelstelling: economische groei van de stad Rotterdam.

Sinds de jaren ‘80 geldt het tijdperk van de ondernemende stad, dat wordt gekenmerkt door een concurrentiestrijd tussen steden in het aantrekken van kapitaalkrachtige bedrijven, bewoners en bezoekers. Dit gegeven bepaalt grotendeels de kaders voor haar handelen. Het sleutelwoord is daarbij aantrekkelijkheid, ingegeven door een mentaliteit die begin jaren ‘90 nog bekritiseerd werd als het prestige denken. Anno 2020 is dit de norm geworden en met een greep uit de plannen toont Rotterdam zich exemplarisch: een spiegel op de schaal van een gebouw, een bodemloze Kuip zonder draagvlak, luxe appartementen, lofts en superlofts voor internationale kenniswerkers, cruiseschepen voor toeristen, het Eurovision songfestival. Alles wordt uit de kast gehaald om in de race te blijven.

De problemen van dit marktgedreven beleid zijn vandaag bij velen bekend, vandaar dat we ze hier met brede stroken optekenen. Een stad in versnelling verliest haar minder snelle bewoners uit het oog. Rotterdam jaagt armen de stad uit, kopt het in de krant. Het is direct en indirect al jaren inzet van beleid. Snel gaan leidt tot snel vergeten, en zo stapelen de problemen zich op. Een prestigeuze skyline krijgt vorm tegen een achtergrond van een griepepidemie en klimaatverandering, die twee grote vraagtekens aan onze gedeelde horizon. Het is onzeker wat er werkelijk van het Rotterdamse klimaatakkoord terecht zal komen sinds de coronacrisis de samenleving op haar kop zette. Één ding is wel zeker: oplossingen voor de stedelijke problematiek zoekt men ethousiast of wanhopig bij de markt, voor wie de rode loper feestelijk wordt uitgerold.

_City marketing_ (promotie) en _branding_ (identiteit) spelen een centrale rol in de ontwikkelingen. **MAKE IT HAPPEN.** is Rotterdam’s marketingoffensief in de inter-urbane concurrentiestrijd. Het doel is om de stad internationaal sterker op de kaart te zetten, maar ook om de lokale identiteit te versterken. Met haar slogan doet de stad een beroep op het Rotterdamse ondernemerschap en de lokale traditie van vernieuwing. Het is de internationale, neoliberale versie van het oude ‘geen woorden maar daden’, waarmee men bewust doorbouwt op het lokale verhaal van de dynamische werkstad. Dit verhaal is in het verleden vaker ingezet om grootschalige stedelijke veranderingen te versnellen en te legitimeren. Vandaag zien we onder **MAKE IT HAPPEN.** de transformatie van Rotterdam gebeuren—in fysiek, economisch én sociaal opzicht.

Volgens de gemeente is **MAKE IT HAPPEN.** een belofte én een 'prikkelende' uitnodiging: de belofte om van Rotterdam een stad van betekenis te maken en de uitnodiging aan kapitaal om daar aan bij te dragen. Het is echter ook een opdracht, een verplichting. In het neoliberale tijdperk van de ondernemende stad moet het individu gemobiliseerd en in dienst gesteld worden van het stedelijk concurrentievermogen. Met de activerende vorm van het voorschrift is de slogan er op gericht het creatieve potentiaal van lokale ondernemers, kunstenaars en burgers los te maken en ten volste in te zetten in het stedelijke transformatieproces. **MAKE IT HAPPEN.** wekt de indruk van actief burgerschap en een beloftevolle toekomst voor alle Rotterdammers, maar is het niet vooral het imperatief om te groeien? **DE WERELD LIGT HIER AAN JE VOETEN. HIER IS ALLE RUIMTE OM TE PIONIEREN. GRENZELOOS, TOMELOOS, TORENHOOG.**

De ambities van de ondernemende stad blijken vaak onverenigbaar met de oorspronkelijke sociale idealen en verplichtingen. Wat men zegt is niet altijd wat men doet. Wat er gebeurt is niet altijd wat er zou moeten gebeuren. En ondertussen gebeuren er dingen die zich helemaal niet laten maken. De overheid bevindt zich in een ongemakkelijke positie: zij moet haar burgers beschermen en tegelijkertijd de economische krachten koesteren en zelfs aanjagen omdat de voortgang er van afhangt. Er is sprake van een geschil en vooralsnog is duidelijk welke kant van dit geschil stadsmarketing dient. Waar de overheid ooit de plicht had om haar burgers te beschermen tegen de excessen van marktwerking, spreekt zij vandaag al haar burgers aan als ondernemer. Met een college van zes partijen lijkt **MAKE IT HAPPEN.** bovendien de enige politieke kleur in de stad te zijn. Maar wat staat er dan tegenover?

De uitspraak **MAKE IT HAPPEN.** is er op gericht de stad en haar omgeving te veranderen. Het is de identiteit van Rotterdam, zegt men. Maar ondernemerschap alleen maakt nog geen identiteit. De ondernemer, het bedrijfsleven en de markt maken de economie, maar andere maatschappelijke structuren breken ze juist op. Geen vernieuwing zonder vernieling. Geen winnaars zonder verliezers. De slogan van Rotterdam is ontegenzeggelijk, want altijd waar. En ja, gezien de problemen is het zelfs nódig. Maar zij is ook incompleet; het ontbreekt haar aan reflectie. Onder het oppervlak van het Rotterdamse zelfvertrouwen vindt men echter ook een heel ander stedelijk bewustzijn. Een bewustzijn dat getuigen is van de toenemende onmaakbaarheid van de stad. Als gevolg van falend beleid, maar ook per ongeluk. Zelfs Rotterdam kan namelijk niet altijd de werkelijkheid naar haar hand zetten.

**IS IT HAPPENING?** is de vraag op het antwoord **MAKE IT HAPPEN.** De vraag stellen is de vraag beantwoorden: _nee_, de stad komt vaak haar beloftes en verplichtingen niet na; _ja_, er voltrekt zich een _man-made_, planetaire, ecologische ramp. Maar behalve een kritische of rhetorische vraag is dit een experiment in onwetendheid. Een beetje stad beschikt over een zeker reflexief vermogen en reflectie vereist dat je alert bent voor nieuwe gebeurtenissen, dat je niet altijd weet wat er moet gebeuren. Antwoorden zijn interessant in zoverre zij nieuwe vragen mogelijk maken. Het wordt tijd dat wij onszelf die vragen stellen. Hier is geen daadkrachtige politieke agenda anders dan het tonen van de onmaakbaarheid van de stad, door te getuigen van de gebreken en contradicties waar Rotterdam zich vandaag mee geconfronteerd ziet. Opdat wij wellicht bescheidener een onzekere toekomst tegemoet zullen treden.

![IS IT HAPPENING?](assets/misc/schrikhek-wit3.png)
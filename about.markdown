---
layout: page
title: About
image: images/pages/bouwkraan.jpg
permalink: /about/
order: 10
backgroundcolor: '#59AB4E'
textcolor: '#ffffff'
titletextcolor: '#000000'
---

Dit zijn de **MAKE IT HAPPEN.** jaren. De tijd waarin de stad de plannen voor een Nieuw Rotterdam met succes realiseert. De contouren hiervan werden zichtbaar omstreeks 2013, met de realisatie van een reeks nieuwe iconen, waarmee Rotterdam zich internationaal strategisch in de kijker speelde. Inmiddels lijkt alles er aan gelegen om de toppositie als vestigingsstad te verzilveren. **MAKE IT HAPPEN.** pronkt groots op bouwborden langs de velen bouwplaatsen in de stad. Luxe woontorens en eye-catchers zijn veelal het resultaat. Ook steeds verder op Zuid. **HIER ONTSTAAT HET. HIER GEBEURT HET.** Maar _wat_ gebeurt er precies? _Wie_ doen het gebeuren? Wie wint en wie verliest er?

De slogan **ROTTERDAM. MAKE IT HAPPEN.** is eind 2014 geboren uit een publiek-private samenwerking tussen Gemeente Rotterdam, Havenbedrijf, Erasmus Universiteit en stadspromoter Rotterdam Partners. Verenigd in een _Merkalliantie_, onder regie van Rotterdam Partners, vertellen zij nu een éénduidig marketingverhaal over Rotterdam. En met succes. Inmiddels is de alliantie uitgebreid met het Erasmus MC, Rotterdam Festivals en Rotterdam Topsport. Bovendien wordt ze versterkt door een reeks van lokale ondernemers en organisaties, de overige _Merkpartners_. Ook kleine ondernemingen en ondernemers kunnen de slogan adopteren of er door worden geädopteerd, mits hun activiteiten in lijn zijn met de voornaamste doelstelling: economische groei van de stad Rotterdam.

Sinds de jaren ‘80 geldt het tijdperk van de ondernemende stad, dat wordt gekenmerkt door een onverzadigbare concurrentiestrijd tussen steden in het aantrekken van kapitaalkrachtige bedrijven, bewoners en bezoekers. Het sleutelwoord is aantrekkelijkheid, ingegeven door een mentaliteit die begin jaren ‘90 nog bekritiseerd werd als het prestige denken. Anno 2020 is dit de norm geworden. Met een greep uit de plannen toont Rotterdam zich exemplarisch: een spiegel op de schaal van een gebouw, een bodemloze Kuip zonder draagvlak, luxe appartementen, lofts en superlofts voor toekomstige, welvarende inwoners, een obsessie met het plaatje van de skyline, het Eurovision songfestival.

_City marketing_ (promotie) en _branding_ (identiteit) spelen een cruciale rol in de ontwikkelingen. **MAKE IT HAPPEN.** is allereerst Rotterdam’s marketingoffensief in de inter-urbane concurrentiestrijd. Het doel is om de stad internationaal sterker op de kaart te zetten, maar ook om de lokale identiteit te versterken. Met haar slogan doet de stad een beroep op de Rotterdamse vernieuwingsdrang en haar ondernemerschap. Het is de internationale, neoliberale versie van het oude ‘geen woorden maar daden’, waarmee men bewust doorbouwt op het lokale verhaal van de dynamische werkstad. Dit verhaal is in het verleden vaker ingezet om grootschalige stedelijke veranderingen te versnellen en te legitimeren. Vandaag zien we onder **MAKE IT HAPPEN.** de transformatie van Rotterdam gebeuren—in fysiek, economisch én sociaal opzicht.

Achter het **MAKE IT HAPPEN.** marketingplaatje voltrekken zich ondertussen minder aantrekkelijke gebeurtenissen. De problemen zijn inmiddels bekend. Met de Woonvisie heeft de gemeenteraad besloten haar sociaal-economische problemen op te lossen door in te grijpen in de woningvoorraad. En bovendien de klimaatcrisis, dat grote vraagteken aan onze gedeelde horizon. Rotterdam **TEST** voorzichtig **DE TOEKOMST.** van haar binnenstad terwijl de haven de uitstoot van haar raffinaderijen onder het tapijt van de zeebodem mag vegen én haar ondernemers ondertussen investeren in infrastructurele projecten van de fossiele industrie op andere continenten.

De ambities van de ondernemende stad blijken vaak onverenigbaar met de oorspronkelijke sociale idealen en verplichtingen. Wat de stad zegt is niet altijd wat de stad doet. Wat er gebeurt is niet altijd wat er zou moeten gebeuren. En soms gebeuren er dingen die zich helemaal niet laten maken. De overheid bevindt zich in een ongemakkelijke positie: zij moet haar burgers beschermen en tegelijkertijd de economische krachten koesteren en ondersteunen omdat de voortgang er van hangt. Er is sprake van een verschil en vooralsnog is het duidelijk welke kant hiervan stadsmarketing dient.

Een stadsslogan is een politiek instrument dat richting geeft aan de lokale ontwikkelingen. Politiek gaat om de kunst van het mogelijke; om het vermogen te kunnen bepalen wat er gebeurt—_what happens_. Volgens de gemeente is **MAKE IT HAPPEN.** een belofte én een prikkelende uitnodiging. Met de gekozen taalkundige vorm van het voorschrift dient ze ertoe het creatieve potentiaal van haar lokale ondernemers, kunstenaars en burgers te ontketenen en ten volste in te zetten in het stedelijke transformatieproces. Het wekt de schijn van actief burgerschap en een beloftevolle toekomst voor alle Rotterdammers, maar is het niet vooral het imperatief om te groeien? **DE WERELD LIGT HIER AAN JE VOETEN. HIER IS ALLE RUIMTE OM TE PIONIEREN. GRENZELOOS, TOMELOOS, TORENHOOG.**

**MAKE IT HAPPEN.** moet een samenvatting voorstellen van het verhaal van Rotterdam. Deze uitspraak er op gericht de stad en haar omgeving te veranderen. Het is de identiteit van Rotterdam, zegt men. Maar ondernemerschap alleen maakt geen identiteit. De ondernemer, het bedrijfsleven en de markt maken de economie, maar andere maatschappelijke structuren breken ze juist op. Geen vernieuwing zonder vernieling. Geen winnaars zonder verliezers. In onze complexe, postmoderne tijd is de slogan van Rotterdam echter niet per se verkeerd, maar wel incompleet; het ontbreekt haar aan reflectie. Onder het fineer van haar _can-do_ mentaliteit vindt men een ander stedelijke bewustzijn. Een bewustzijn dat getuigen is van de (toenemende) onmogelijkheid om de werkelijkheid—en de stad—te maken. Zelfs Rotterdam kan namelijk niet altijd de werkelijkheid naar haar hand zetten.

**IS IT HAPPENING?** is de vraag op het antwoord **MAKE IT HAPPEN.** De vraag stellen is de vraag beantwoorden. _Nee_, de stad komt vaak haar beloftes en verplichtingen niet na. _Ja_, er voltrekt zich een _man-made_, planetaire, ecologische ramp. Maar behalve een kritische vraag is dit een experiment in onwetendheid. Een beetje stad beschikt over een zeker reflexief vermogen en reflectie vereist dat je alert bent voor nieuwe gebeurtenissen, dat je niet altijd weet wat er moet gebeuren. Antwoorden zijn interessant in zoverre zij nieuwe vragen mogelijk maken. Het wordt tijd dat wij onszelf die vragen stellen. Door te getuigen van de onmogelijkheden en contradicties waar Rotterdam zich vandaag mee geconfronteerd ziet.

![IS IT HAPPENING?](image/schrikhek-wit.png)